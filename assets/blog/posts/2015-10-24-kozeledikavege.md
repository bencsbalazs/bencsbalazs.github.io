Úgy érzem a mai nap szintén megér egy bejegyzést. Ma 0-ra ért a steroid mennyisége. Abbahagytam. Vége. Persze időbe telik mire kiürül a szervezetemből, de már legalább csak kifelé megy. Idővel, újra pihentető lesz majd az alvás, újra kockásra edzem a hasam, és ha a lábam is összeforrt visszatérhetek a régi edzéstervemhez.

Most kezdődik a méregtelenítés. Kimosom a szervezetemet, újra feltöltöm vitaminokkal, helyrehozom ahol kell. Bár sok hatásnak hosszútávú következménye van. Csontritkulás, fogak gyengülése, kimerültség... ezek nem egyik napról a másikra gyógyulnak. Így pedig hogy múlik a betegség amiről nem tudják mi, már az orvosoknak sem vagyok olyan érdekes, így hirtelen nagyon elfoglaltak lettek és csak hetekkel későbbi időpontokat kapok. Én ennek ellenére tartom magam a mondáshoz: Ha a padlóra kerültél, vegyél fel valamit és állj fel! Hát, én amit elértem azt összeszedtem. Sokat tanultam, tapasztaltam, fejlődtem.

Az egyedüli probléma az egészben az hogy öcsémet ugyanezekkel a tünetekkel fektették be a kaposvári kórházba. Az ottani orvosok szerint ez egy genetikai eredetű betegség, ami az anyagcsere folyamataival van összefüggésben. Nála talán megtudják állapítani mi a baj és ez támpontot adhat az én kezelésemhez is. Mégis furcsa egybeesés hogy nekem pont vége van amikor nála előjön a baj. Most hasonlítgatjuk össze a kettős látásunkat.

Őt legalább nem szteroidokkal kezelik.

Igaz, így ő nem fogja megtapasztalni milyen érzés ez, mikor újra hallom a madarak csicsergését, zöldebbnek tűnnek a bokrok és a fák, az ég is kékebb és a nap is jobban süt mint eddig. (Pedig be van borulva) ezt az érzést még az sem tudja elhalványítani hogy a látásom nem javult meg. Szinte érzem ahogy visszatér belém az élet. Jön ki rajtam a felhalmozódott fáradtság de ez már a jóleső fáradtság érzése. Javul a kedvem, a teljesítményem és a megjelenésem is!

Bármi történjék is ezután, jöhet, mert újra élek!!!! :) ...ezen a téren legalábbis :)