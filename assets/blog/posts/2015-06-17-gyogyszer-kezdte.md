Tehát egy rakás vizsgálat és annál is több izgalom után, volt ugyan pozitívum nem is kevés, de a probléma nem derült ki.

-   Izombiopszia
-   Elektrofiziológia (2x)
-   MR (4x)
-   CT (2x)
-   Lumbálás (2x)
-   Urológiai ultrahang
-   Vérkép (minden reggel ~20x)

De gondolván, ha elengedtek akkor jobban vagyok, ismét a kollégiumba költöztem.

Az első munkanappal nem is volt baj. Örültek nekem :) Aztán éjszaka jött a baj... még mindig alváshiány... egyetlen percet sem aludtam. Mikor érzed hogy leragad a szemed, felkelni nem bírsz a fáradtságtól, már majdnem elalszol, és azon a ponton mikor átlendülnél álomországba valami visszaránt... és marad az álmosság.

Na ez 3 napig ment, harmadnap este már Kriszti is átjött hogy majd a legmegnyugtatóbb ölelése segít. Az érzés és a gesztus nagyon-nagyon jól esett, de az alváson nem segített. De a legpozitívabb éjszakája volt a hétnek!

Negyedik nap aztán nem bírtam tovább és hazamentem Kaposvárra. Főnököm egy szó nélkül elengedett, ezért rendkívül hálás vagyok Neki a mai napig!

Az orvos felírt 2 féle nyugtatót (Rivotril 1X0.5mg és Frontin 3X0.25mg), amiből az egyiket éjszakára, a másikat ha szükséges nappalra kellett szednem. Persze mire elértem a dokit eltelt még egy nap, így már 5 éjszakát virrasztottam át (ez a középkorban bevált kínzási módszer volt), ezután még mire a szervezetem megszokta a nyugtatót még 2. Utána beállt hogy 3-4 órát már alszom, de mellékhatása ezeknek is van. Pl, függőség, vagy agresszió, depresszió...

Mindenki jószándéka jeleként sok másik orvost és kórházat felkerestünk akiket ajánlottak, köztük a Honvéd kórházat is... ahol az ország leghíresebb neurológus professzora rendel. Ő a legnagyobb elismeréssel beszélt a pécsiekről és Ács doktorról, valamint javasolta hogy imádkozzak... mert nincs mit tenni. (Persze évek óta ezt csinálom így nem lehet igaz rám a mondás hogy "zuhanó gépen nincs ateista").

> Na most, én hiszek az ima erejében, de ha egy orvos annyit tud kiszenvedni magából hogy "imádkozzon" az nem túl megnyugtató és elég fura.

A steroidnak ezt a támadását végül is sikerült keretek közé szorítani, így ismét Dunaújvárosba mentem, mert ugye a munka nem állhat le, bár tudom hogy senki sem pótolhatatlan, de nem akarok csalódást okozni, és az orvos azt mondta foglaljam el magam és ne gondolkodjak a betegségen. (bár szerintem karácsony óta elég alaposan átgondoltam már)

Csakhogy a steroid gonosz gyógyszer! Megvannak az eszközei! Ami a szervezetben porc, vagy csont azt szépen lassan fel is oldja... mondjuk a fogakat és az izületeket.

Ezelőtt a felhalmozódott stresszt, amit fokoz a gyógyszer és a Rivotril okozta agresszió mellékhatása, futással vezettem le minden este. Na most fogfájósan és szétment izületekkel ez fájdalmas. Gondoltam ezt is visszaverem, így a fogászhoz mentem aki közölte hogy ki kell venni a bölcsességfogaimat...de ő nem vállalja. Irány a szájsebészet, de Dunaújvárosban nem vállalják be a gyógyszeres kezelés miatt.

Ez egyre jobb, nem?

Pozitívuma a történetnek hogy ennyi új dolgot régen csináltam már. Kipróbáltam a lyukszemüveget, a szemkendőt, a térdszorítót, olyan helyekre mentem ahová amúgy sose gondoltam volna és rengeteg új emberrel és életszemlélettel találkoztam! :)
